---
---
Redovisning kmom06
=========================

Att arbeta utifrån designelement och designprinciper har varit givande och intressant samtidigt som det har varit mycket utmanande. Utmaningen bestod i stor utsträckning av att fundera utifrån de olika elementen och principerna, exempelvis skapar sträcket som jag lägger ett stöd till en hierarkisk struktur eller blir webbplatsen mer i balans om jag placerar bilden där eller där. Denna typen av funderingar har upptagit mycket av min tid under detta kursmoment. Samtidigt som det har varit utmanande har designelement och designprinciper varit ett stort stöd i processen med att skapa de olika temana. Det har möjliggjort att jag har kunnat koppla min design till identifierbara kategorier och på så sätt skapa en mer genomtänkt och enhetlig design på webbplatsen.

Jag valde att arbeta med samma objekt genom alla tre delmomenten i analysen av webbplatser, med syfte att skapa en fördjupad bild utifrån olika perspektiv av dessa nyhetssajter. Genom analysen av designprinciperna på dessa webbplatser drar jag slutsatsen att dessa i stor utsträckning är designade utifrån den hierarkiska principen genom olika typer av designelement såsom olika fokusmarkeringar som leder läsaren genom nyhetssajten. En generell slutsats som kan dras utifrån samtliga delrapporter är att de omfattande reklaminslagen skapar problem både när det gäller hastigheter och design av dessa webbplatser, man kan även konstatera att samtliga objekt i studien har likartade design, hastighet och färgschema.

Tanken med teman utifrån designelement var att skapa ett djup i och rörelse på min redovisasida genom att applicera de olika elementen på ett genomtänkt sätt. Genom att arbeta med skuggningar, inramningar och inslag av animeringar så förändrades webbplatsen från en relativ platt design till att få ett djup och en känsla av liv. Syftet med implementeringen av designprinciperna var att få en suggestiv känsla där hela designen ska kännas som en helhet. För att uppnå det målet använde jag mig en bakgrundsbild som bildade ramen och strukturen för designen och de olika elementen inordnades utifrån den förutsättningen.

Fenomenet “the final touch” är enligt min uppfattning vad som behöver läggas till för att designen på webbplatsen ska bli “komplett”. Implicit i begreppet ligger ett självkritisk granskning och ifrågasättande av det man hittills har åstadkommit när det gäller designen. Detta i sig kan vara en stor utmaning eftersom man har lagt ned många timmar och riskerar att bli “blind” för den egna designen. Då underlättar det mycket om man kan ta hjälp från andra och vara öppen för konstruktiv kritik. I den här fasen av designprocessen gäller det att ha fingertoppskänsla för att kunna lägga till och eventuellt dra ifrån element för att få en fullständig och sammanhållen design. Medvetenhet om designprinciper och designelementen underlättar och ger ett stöd i denna avslutande fas, samtidigt som det underlättar att “lämna” ifrån sig sitt alster med gott samvete, jag vet vad jag har gjort och varför samt jag kan motivera de olika valen jag gjort i min design.

Mitt TIL för detta moment är medvetenheten om designelement och designprinciper och hur dessa kan användas för att få en enhetlig och genomtänkt webbdesign.
